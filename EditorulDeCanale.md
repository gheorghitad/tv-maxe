![http://i.imgur.com/w2ZRf.jpg](http://i.imgur.com/w2ZRf.jpg)

Începând cu versiunea 0.05 a aplicaţiei TV-MAXE s-a introdus posibilitatea de a vă abona la diverse liste de canale, menţinute de către persoane terţe. Deşi aceste liste sunt de fapt nişte fişiere text, acestea trebuie să aibă un format aparte, lucru care face dificilă creearea şi menţinerea acestora. Pentru a sări peste acest impediment a fost creeat **Channel List Editor**, editorul de liste a TV-MAXE.

Aplicaţia este una separată de TV-MAXE şi nu vine preinstalată cu acest program. La rularea acesteia va apare o fereastră cu câteva butoane şi o listă goală. Puteţi alege să deschideţi un fişier deja existent pentru a-l edita sau de a adăuga canale noi folosind butonul "Adăugare". Reţineţi că, dacă veţi dori să adăugaţi un canal radio, va terbui să schimbaţi tab-ul pe "Radio Channels". La apăsarea acestui buton va apare o nouă fereastră care vă va cere un nume pentru canal, adresa stream-ului, adresa către o imagine atribuită canalului şi un identificator. În câmpul "Channel name" va trebui să completaţi numele canalului, aşa cum va apare el in listele utilizatorilor. "Channel URL" va fi completat cu adresa către streamul canalului TV. În "Icon URL" se va trece adresa către o imagine atribuită canalului (sigla acestuia, de exemplu). Reţineţi faptul că imaginea trebuie să se afle pe un server HTTP şi că trebuie să aibă cel mult 24x24 în dimensiune. Pentru uşurinţă puteţi să apăsaţi pe butonul din dreptul căsuţei de editare şi să selectaţi o imagine aflată în memoria calculatorului, imagine ce va fi automat redimensionată şi upload-ată pe imgur.

Channel ID va fi completat cu un indicator al canalului utilizat pentru preluarea ghidului TV (ghidul TV este preluat de pe site-ul [kappa.ro](http://tv.kappa.ro)). Acest identificator corespunde cu cel din URL-ul afişat de browser în momentul vizionării ghidului TV al unul program. De exemplu, dacă vrem să adăugăm canalul "Acasă", vom accesa [tv.kappa.ro](http://tv.kappa.ro) şi vom afişa programul pentru postul Acasă. În acest moment URL-ul afişat de browser va fi http://tv.kappa.ro/Acasa, unde "Acasa" este identificatorul ce va fi trecut la Channel ID.